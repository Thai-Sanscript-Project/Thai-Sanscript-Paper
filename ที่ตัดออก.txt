1.	การปริวรรตอักษรด้วยเครื่องแบบอ้างอิงตัวอย่าง (Example-based Approach)
เป็นการแปลภาษาด้วยเครื่องโดยมีฐานข้อมูลคู่ภาษาเป็นองค์ประกอบสำคัญ ซึ่งทำหน้าที่เก็บคำและประโยคตัวอย่างของคู่ภาษาที่ใช้จริงในชีวิตประจำวัน เพื่อนำไปคำนวณหาว่าประโยคที่รับเข้ามานั้น ควรทำการแปลออกมาเป็นประโยคในรูปแบบใด ระบบการทำงานของวิธีการนี้ แบ่งเป็น 2 ส่วนหลัก คือ การสร้างต้นแบบการแปล และการรวมประโยคคำแปลใหม่ โดยในส่วนแรกจะเป็นการจับคู่คำและประโยคตัวอย่างในฐานข้อมูลคู่ภาษา สร้างเป็นต้นแบบการแปลพื้นฐานเพื่อนำไปใช้เปรียบเทียบกับประโยคที่รับเข้ามา จากนั้นในส่วนที่ 2 จะทำการรวบรวมคำแปลที่ได้จากการเปรียบเทียบ มาสร้างเป็นประโยคผลลัพธ์ข้อดีของวิธีการนี้คือ ไม่ใช้กฎไวยากรณ์และพจนานุกรมคู่ภาษา จึงไม่เกิดปัญหาเรื่องไวยากรณ์ต่างๆ อีกทั้งยังช่วยประหยัดเวลาในการแก้ไขปรับปรุงระบบ เพราะใช้เวลาในการพัฒนาระบบที่จะทำงานเชื่อมต่อกับฐานข้อมูลคู่ภาษาเพียงครั้งเดียว ถ้าพัฒนาระบบให้ทำงานได้อย่างมีประสิทธิภาพแล้ว สามารถนำไปใช้กับฐานข้อมูลคู่ภาษาอื่นๆ ได้อีกด้วย แต่การแปลด้วยวิธีการนี้จำเป็นต้องมีฐานข้อมูลคู่ภาษาที่มีจำนวนคำและประโยคตัวอย่างเป็นจำนวนมาก และต้องทำการจับคู่คำและประโยคตัวอย่างให้มีความถูกต้องแม่นยำ เพื่อให้ได้การแปลที่มีประสิทธิภาพในงานวิจัยนี้จะเลือกใช้การแปลภาษาด้วยเครื่องแบบใช้ฐานกฎ ซึ่งเป็นวิธีเริ่มต้นที่มักจะใช้ในการแปลคู่ภาษาใหม่ๆ นอกจากนั้นการแปลภาษาด้วยเครื่องแบบใช้ฐานกฎไม่จำเป็นต้องใช้ฐานข้อมูลคู่ภาษาขนาดใหญ่ ซึ่งทำให้ง่ายต่อการพัฒนาเพื่อแปลประโยคพื้นฐานของคู่ภาษานั้นๆ
